Vorrei ringraziare innanzitutto i miei relatori Alessandra Guglielmi e Alessandro Carminati, principalmente per avermi fatto sentire, durante l'intero svolgimento della tesi, in un clima molto tranquillo, sereno, gioviale, in cui ho avuto modo di trovarmi pienamente a mio agio (notoriamente questo un problema NP-difficile). Le epigrafi del mio caro autore Dostoevskij e il titolo ispirato alla saga di Star Wars, nonché alcune licenze poetiche sparse nei vari capitoli (che loro mi hanno gentilmente concesso di tenere) credo dimostrino questo clima di piacevole e affabile confidenza.

Ringrazio la professoressa Alessandra Guglielmi per la fiducia che ha riposto nelle mie capacità, come forse testimoniato dai relativamente pochi incontri che abbiamo fatto per gestire il lavoro della tesi. O almeno, così ho interpretato questa autonomia concessami nello svolgimento della tesi, ma poteva tranquillamente trattarsi del fatto che avesse di meglio da fare piuttosto che incontrarmi. In ogni caso, le mie convinzioni a posteriori sostengono la visione della fiducia.

Ringrazio Alessandro Carminati per avermi aiutato in alcune delle fasi più tecniche e complicate della tesi: il suo intervento sempre preciso e puntuale è stato necessario per risolvere i vari labirinti teorici in cui mi ero impantanato, e inoltre condividiamo la stessa passione per Julia e credo la soddisfazione per aver battuto il non-così-compianto C della vecchia implementazione del modello.

Ringrazio la mia famiglia per avermi in qualche modo aiutato durante questi anni di università, e i miei amici e compagni di studio, i quali hanno sempre sapientemente fatto emergere la parte migliore della mia magari stranezza e unicità. La mia passione per risolvere problemi, ideare soluzioni creative, perdersi nei calcoli, addentrarsi nel magico mondo della matematica più avanzata, condividere dubbi e ragionamenti; tutto questo ha sempre trovato in voi un'ottima compagnia.

